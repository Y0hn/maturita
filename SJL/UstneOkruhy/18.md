<div align="center">
    <div align="left">
        <a href="/README.md">Domov</a>
        >
        <a href="../SLOVENCINA.md">SJL</a>
        >
        <a href="../ustne-otazky.md">Otazky</a>
    </div>
    <div align="right">
        <a href="https://drive.google.com/drive/folders/">Materály</a>
    </div>

# 18. Próza naturizmu
</div>

Od konca 20–tych rokov silnela v slovenskej literatúre, podobne ako i v európskych literatúrach, tendencia k lyrizácii prózy. Snaha o lyrizáciu prózy vyvrcholila v slovenskej literatúre koncom 30-tych rokov. Vytvoril sa nový smer, označovaný ako lyrizovaná próza alebo novšie aj ako naturizmus.

## Znaky slovenskej naturistickej prózy

1. Próza využíva umelecké postupy a prostriedky lyriky
2. Autor vychádza z filozofie prírodného človeka
- odohrávajú sa v prostredí prírody
- odmietajú mesto a jeho morálku
- dôraz kladú nie na dej, ale na vnútro postáv, na to ako prežívajú udalosti
- ich hlavné postavy sú obyčajne výnimoční, zvláštni ľudia
- žijú v dôvernom styku s prírodou, konajú pudovo, živelne, pod vplyvom silných emócií, sú hlboko citovo založení
- nezobrazujú historické, spoločenské prostredie(často nie je určený ani čas a miesto deja)
- zameriavajú sa na zobrazenie konfliktu dobra a zla a na motívy s citovým nábojom, ako napr. láska, priateľstvo, detstvo.

### Ľudo Ondrejov

#### Zbojnícka mladosť
Autor sa pri jeho písaní inšpiroval spomienkami na vlastné detstvo i ovzduším ľudových povestí a balád. Podarilo sa mu presvedčivo zobraziť poéziu a čaro detstva. Hlavnou postavou románu je chudobný chlapec Jerguš Lapin. Žije so svojou matkou, s dvoma súrodencami a so psíkom Chvostíkom uprostred krásnej prírody na samote. Jergušov otec už nežije, pošepkáva sa o ňom, že bol zbojníkom. Jeho smrť je opradená tajomstvom. Jerguš má výnimočné vlastnosti – je šikovný, sebavedomý, veľmi silný, rozumie si so zvieratami. Román opisuje jeho zážitky, sny, priateľstvá, blízky vzťah k prírode a k zvieratám. Jeho bezstarostné detstvo sa skončí po trpkých skúsenostiach, ktoré zažije v meste, v továrni. Prijmú ho do práce, hrdý chlapec však nevie zniesť, že ho páni ponižujú, a keď ho majster ešte aj udrie, utečie späť do hôr. Stane sa z neho zbojník, o ktorom vzniká medzi ľudom povesť, že má čarovnú moc a žandári ho nikdy nedolapia. Dôležitým prvkom románu je lyrizácia, autor využíva najmä personifikácie, metafory, epitetá, prirovnania.

#### Jerguš Lapin  
druha časť, odohráva sa v rokoch 1. svetovej vojny a v prvých rokoch Československej republiky. Jerguš ako vojak rakúsko-uhorskej armády bojuje na fronte, prežije bitku pri Plave. Pochová svojho priateľa a zhrozený tisíckami mŕtvych dezertuje z armády. Vráti sa domov a ukrýva sa v horách. Dostáva sa do mnohých zložitých situácií a bojov. V závere románu sa vzdá zbojníckeho spôsobu života a vráti sa k pôde, na ktorej začne gazdovať. Román Jerguš Lapin vyniká rozprávačským umením a je i zaujímavým dokumentom o prvých povojnových rokoch.

### Dobroslav Chrobák

#### Kamarát Jašek
- uplatnil mnohé princípy prózy naturizmu 
    - (kritika ho obvinila z napodobňovania francúzskych naturistov). 
- Zbierka obsahuje osem noviel 
    - (napr. Návrat Ondreja Baláža, Poviestka, Učenlivá Marta...)

#### Drak sa vracia
- táto novela patrí k najlepším dielam slovenskej lyrizovanej prózy. 
- Skladá sa z 12 kapitol a epilógu. 
- Dielo je uvedené mottom: 
    - Hľadanie stratenej cti, lásky a dôvery ľudí tvorí vhodnú látku pre hrdinskú rozprávku.
- Hlavnými postavami novely sú Martin Lepiš, prezývaný Drak, Šimon Jariabek a jeho manželka Eva. 

Rozprávkový príbeh Draka sa odohráva v prostredí tatranskej prírody. Autor sa nezameriava na dej, ale na vnútro svojich postáv a na ich vzájomné vzťahy. Poloslepý hrnčiar našiel raz pri ceste opustené dieťa. Zobral si ho k sebe, vychoval ho a vyučil svojmu remeslu. Keď už celkom oslepol, chlapec ho všade musel sprevádzať. Nemal možnosť zblížiť sa so svojimi rovesníkmi, stal sa z neho samotár. Deti za ním hádzali kamene a neskôr ho začali prezývať Drakom. Keď mal Drak 14 rokov, starý hrnčiar spadol do jamy na hlinu a zomrel. Spočiatku sa to nikomu nezdalo čudné, ale neskôr, keď sa neďaleko našla mŕtvola zahrdúseného dievčaťa, začali upodozrievať Draka, že to on zabil i starého hrnčiara. Ľudia mu začali pripisovať vinu za všetko zlo – ohne, povodne, hlad a choroby – čo sa v dedine stalo. Boli presvedčení, že má čarodejnú moc a všetci ho nenávideli. Všetci, okrem Evy, ktorá sa do Draka zamilovala, chodievala za ním, celé hodiny ho sledovala pri práci. Dedina usúdila, že Draka sa musia zbaviť. Jedného dňa našli Draka s rozbitou hlavou v jame na hlinu. Eva ho obetavo opatrovala, i keď ju za to celá dedina odsudzovala. Keď Drak vyzdravel, bez slova rozlúčky odišiel z dediny. Eve sa po jeho odchode narodil syn, ktorého vychovávala jej matka. Roky čakala na Draka, a keď sa nevracal, vydala sa za Šimona Jariabka. Ich manželstvo bolo nešťastné, boli si cudzí, Šimon mal Evu rád, ale nedokázal jej to povedať, pretože cítil, že Eva ešte stále myslí na Draka. Prešli roky a dedinu znova postili nešťastia. Následkom veľkého sucha začali horieť okolité lesy a hrozilo, že statok celej dediny uhynie na pastvinách. A práve vtedy sa do dediny vrátil Drak. Cez jedno oko mal čiernu pásku, na líci hlbokú jazvu – stopy nenávisti dediny voči nemu. Chcel sa opäť usadiť vo svojom dome a venovať sa svojmu remeslu – hrnčiarstvu. Potreboval si získať stratenú dôveru ľudí, a preto sa ponúkol, že privedie stádo späť do dediny. Drakovi nikto neveril, ale nemali inú možnosť – cestu poznal iba on. Pohrozili mu , že ak sa do týždňa nevráti, podpáli mu dom. Rozhodli sa, že Draka pre istotu odprevadí Šimon Jariabek. Šimon s Drakom sa vybrali do hôr za stádom. Drakovi sa podarilo zachrániť stádo, v horách sa však museli zdržať o niečo dlhšie, preto Drak poslal odkaz richtárovi dediny, že prídu neskôr. Šimon nedôveroval Drakovi, omylom sa nazdával, že Drak ich všetkých oklamal a predal stádo Poliakom. V noci sa potajomky vrátil do dediny a sám podpáli Drakov dom. Drak sa však už vtedy blížil aj so stádom k dedine. Úlohu splnil, dodržal slovo. Priviedol si aj životnú družku, svoju lásku, mladú Poľku Zošku. Eva si až teraz uvedomila, že Drak ju nemiluje, a že ten, kto ju skutočne má rád, je Šimon Jariabek. Eva a Šimon si konečne našli cestu k sebe. Šimon sa hanbil za to, čo urobil. Drak mu však odpustil. Z epilógu – tu už je Eva stará žena, rozprávajúca príbeh o Drakovi priadkam a svojmu vnukovi kde sa dozvedáme, že sa odvtedy mali radi a žili spolu šťastne.

### Margita Figuli

#### Tri gaštanové kone
- rozprávkovo ladená ľúbostná dráma. 
- Hlavnými postavami novely sú Peter, bohatý gazda Jano Zápotočný a Magdaléna. 
- Peter a Jano symbolizujú dva odlišné svety 
    - Peter je čestný, citlivý, láskavý a nežný, 
    - Jano je nečestný, bezcitný, násilnícky a krutý. 
- Príbeh novely je podaný v prvej osobe – jej rozprávačom je sám Peter. 

Dej sa odohráva na Orave. Peter je sirota, rodičov stratil pri požiari. Odvtedy sa prebíja životom sám. Cestuje po Slovensku a skupuje drevo. Peter na ceste za obchodom prichádza do kraja, kde žije jeho dávna láska Magdaléna. Peter a Magdaléna sa už ako deti mali veľmi radi, ich láska bola, čistá, úprimná a nevinná. Magdaléna sa neskôr odsťahovala s rodičmi do iného kraja a Peter ju odvtedy nevidel. Nemohol však na ňu zabudnúť a dúfal, že Magdaléna sa ešte nevydala. Cestou stretáva dvoch jazdcov.
V jednom z nich spoznáva Magdaléninho bratranca Jozefa Greguša, druhým mužom je Jano Zápotočný. Pašujú kone cez poľské hranice a pokúšajú sa ujsť žandárom. Jeden z koní sa ťažko zraní a Peter ho chce zastreliť, aby sa netrápil. Jano mu v tom bráni, lebo výstrel by ich mohol prezradiť. Peter napokon nevydrží pozerať sa na utrpenie koňa a zastrelí ho. Podarí sa im ujsť žandárom a pokračujú v ceste. Až teraz si všimli, že všetci traja majú rovnaké, gaštanové kone. Greguš porozpráva Petrovi, že Jano Zápotočný sa chystá požiadať Magdalénu o ruku, i keď ona sa nechce za neho vydať. Svadbu by chcela najmä jej matka, skúpa krčmárka Maliarička. 
Na druhý deň prídu do dediny. Magdalénina matka privíta Petra odmietavo. Snaží sa zabrániť tomu, aby sa Peter stretol s Magdalénou osamote. Petrovi sa podarí porozprávať sa s Magdalénou večer, v horách, kde sa mládež z dediny vybrala zapaľovať svätojánske ohne.
Magdaléna sa mu prizná, že i ona na neho veľa myslievala. Od čias ich detstva však uplynulo veľa rokov a ona by chcela mať istotu, že Peter sa nezmenil a ešte stále má také dobré srdce ako voľakedy. Povie mu, že ak ju skutočne má rád, vzdá sa tuláckeho spôsobu života, usadí sa na otcovskej pôde, postaví dom a začne gazdovať.
Znakom toho, že úlohu splnil, mali byť tri gaštanové kone, s ktorými sa mal vrátiť po Magdalénu. Dohodli sa, že sa stretnú tam, kde ich Peter uviaže, Magdaléna mu sľúbi, že bude na neho čakať a pokúsi sa oddialiť svadbu so Zápotočným. V tom začujú koňa a Peter sa vydal hľadať jeho majiteľa. Peter nájde Zápotočného a začne s ním zápasiť. Peter ho omráči a ujde s Magdalénou. Peter sa vráti domov, pustí sa do práce, začne stavať dom na mieste, kde kedysi stál dom jeho rodičov.
Už sa vopred teší na to, ako si do nového domu privedie Magdalénu. Vidí ju pred sebou šťastnú a usmiatu. (Úlohu však nesplní celkom, lebo dom sa mu nepodarí dostavať pre nedostatok peňazí, a napokon si prenajme dom od starenky, ktorá sa odsťahovala do mesta.). Trvalo takmer dva roky, kým sa mohol vydať na cestu s tromi gaštanovými koňmi. Čaká ho však kruté sklamanie. Cestou sa dozvie od ľudí, že Magdaléna sa vydala za Jana Zápotočného. Napriek tomu pokračuje v ceste a počas svojej púte sa postupne dozvedá celú pravdu. V ten večer, keď sa v horách rozlúčil s Magdalénou, keď Peter odišiel, prepadol Magdalénu a násilím sa jej zmocnil.
Magdaléna otehotnela a donútili ju vydať sa za Zápotočného. Ich manželstvo bolo nešťastné, Jano začal piť. Správal sa k Magdaléne surovo, týral ju i kone. Týmto sa chcel Magdaléne pomstiť za to, že hoci sa nikdy nežalovala na svoj osud, správala sa k nemu chladne a odmietavo. Naschvál kupoval zlé, divé kone a nútil Magdalénu, aby ich opatrovala. Kone jej viackrát ublížili, takto prišla aj o dieťa v šiestom mesiaci tehotenstva.

Zápotočný najviac týral gaštanového koňa, ktorého prepašoval z Poľska vtedy, keď sa stretol s Petrom. Kôň so chvel, už keď ho uvidel. Bil ho z nenávisti, pretože vedel, že práve tri gaštanové kone mali byť pre Magdalénu a Petra znamením ich lásky. Peter prichádza k domu Zápotočného. Dom je však zatvorený. dozvedá sa, že Jano a Magdaléna sú na poli.
Vyberie sa za nimi, a stane sa svedkom toho, ako Zápotočný týra a bije koňa, až kým mu nevytečie oko. Kôň, bezpríčetný od bolesti, privalí Magdalénu, ktorej Zápotočný prikázal držať uzdu. Zápotočný ďalej mláti koňa, nedbajúc, že jeho žena je v nebezpečenstve života. Peter omráči Zápotočného a zachráni Magdalénu. Keď sa Zápotočný preberie, pokúsi sa zákerne zabiť Petra, ale nepodarí sa mu to.
Magdaléna ochorie, jej stav je veľmi vážny. Peter sa rozhodne zastal v dedine, kým Magdaléna nevyzdravie. Navrhne Zápotočnému, že sa vzdá Magdalény a odíde z dediny, ak on sľúbi že jej už nebude ubližovať. Zápotočný mu však odkáže, že Magdaléna bude mať taký život, aký si zaslúži. Napokon sa Magdalénin stav zlepší, hoci je ešte veľmi slabá.
Zápotočný teraz, keď sa Peter vrátil, vyčíňa ešte viac. Kôň, ktorého tak surovo týral, utečie, a keď ho chytia, vypáli mu na bok slovo "tulák" (Magdalénina matka a Jano prezývali Petra tulákom). Magdaléna, ktorá je po chorobe veľmi slabá, mu musí pomáhať, i keď ledva dokáže udržať nešťastného koňa. Janova sestra, vidiac vyčíňanie svojho brata, pribehne do krčmy po pomoc. Peter a ostatní dobehnú k domu práve vtedy, keď Zápotočný vypáli koňovi horúcim železom aj druhé, zdravé oko. Kôň sa vytrhne Magdaléne a udupe Zápotočného. (Nešťastný kôň potom narazil do kamenného múru a tak sa dokaličil, že ho na mieste museli zastreliť.) Po pohrebe Zápotočného sa Magdaléna cíti poznačená a nešťastná.
Ešte vždy je otupená, nevie si ani predstaviť, že by ju mohlo čakať ešte niečo dobré. Iba pomaly v nej ožívajú city a napokon súhlasí, že sa vydá za Petra a odíde s ním ako jeho zákonitá manželka, aby sa pokúsili začať nový život. Peter je presvedčený, že jeho úprimná láska pomôže Magdaléne nájsť pokoj a zabudnutie. Magdaléna sa vzdá majetku v prospech Zápotočného sestry a napriek matkinmu nesúhlasu sa vydá za Petra.
Šťastný Peter si odvádza Magdalénu na svojom vernom gaštanovom koni. Hlavnými postavami sú Peter, Jano a Magdaléna Vedľajšie postavy sú Magdalénini rodičia, Jozef Greguš, Muž s čiernymi fúzikmi a Janova sestra.

### František Švantner
- František Švantner je najvýraznejším predstaviteľom lyrizovanej prózy. 
- Jeho dielami próza naturizmu v slovenskej literatúre nielen vrcholí, ale zároveň sa aj ukončuje.
- Narodil sa v roku 1912 v Bystrej pri Brezne v robotníckej rodine. 
- Po absolvovaní učiteľského ústavu pôsobil ako učiteľ na viacerých miestach. 
- V posledných rokoch života sa venoval literárnej činnosti. 
- Zomrel predčasne v roku 1950 v Prahe.

#### Malka
- Zbierka obsahuje osem noviel. 
- Vyznačujú sa zvláštnou, tajomnou atmosférou. 
- Autor sa sústreďuje na zobrazenie vážnych mravných konfliktov a tragických udalostí 
    - napr. hrdinu stihne trest za zločin, ktorý spáchal. 
- U postáv dominujú zvláštne psychické stavy: 
    - strach, vášeň, úzkosť, posadnutosť atď. 
- Do deja zasahuje i osud a akási tajomná vyššia moc. 
- Príroda sa stáva organickou súčasťou deja. 
- Štýl noviel je lyrický, s mnohými metaforami, personifikáciami, básnickými prirovnaniami.

Dej titulnej novely zbierky Malka sa zakladá na nedorozumení. Má baladický charakter. Postavy sú zahalené tajomstvom, o ich minulosti a vlastnostiach sa čitateľ' nedozvie skoro nič. 
Príbeh rozpráva v prvej osobe valach (vystupuje bez mena). Zamiluje sa do Malky, mlčanlivého, hanblivého dievčaťa. Malka je slúžkou u krčmára, ktorý sa pred pár dňami vybral na jarmok, ale odvtedy ho nikto nevidel. Valach, hoci Malku takmer nepozná, si ju chce vziať za ženu. Ona sa nevie rozhodnúť, povie mu, že sa musí opýtať brata a na
druhý deň mu dá odpoveď.
Na salaši sa zjaví čudný, hrozivo vyzerajúci človek. Nikto ho nepozná, iba bača, s ktorým sa potajomky o niečom dohovárajú. Nemá ani meno, iba prezývku - Šajban.
Malka na druhý deň odkáže valachovi, aby prstene nekupoval. Keď sklamaný valach zbadá Malku so Šajbanom, myslí si, že je to jej milý a kvôli nemu ho odmietla. Zbadá, že Šajban dáva Malke zakrvavenú košeľu a z reči vyrozumie, że on zabil krčmára. Valach ho zo žiarlivosti udá žandárom. Keď sa s tým pochváli Malke, tá mu povie, že Šajban je jej brat. (Po vražde krčmára, ktorého zabil pre peniaze, chcel utiecť do Ameriky a odtiaľ poslať peniaze Malke, aby mohla príst' za ním.)
Malka uteká na miesto, kde sa skrýva Sajban, aby ho upozornila. Už je však neskoro. Prichádzajú žandári. Valach, ktorý sa tiež vybral za Šajbanom, aby ho varoval, zmätie žandárov, riskujúc vlastný život. Kým žandári strieľajú na valacha, Šajbanovi sa podarí utiecť. Valach sa teší, že Malka mu teraz istotne odpustí. Na salaš sa vráti až ráno. Čaká ho tam Malka, ale mŕtva - zasiahnutá guľkou žandárov.

Novela Malka patrí k ukážkovým dielam slovenského naturizmu. Nesie všetky znaky tohto smeru (umelecké prostriedky a postupy lyriky, baladický svet, tajomnosť, človek ako súčasť prírody, postavy typické pre naturizmus, nezobrazuje spoločenské pozadie atď.).

#### Nevesta hôľ
Autor personifikuje každú zložku románu. Prírodu zobrazuje ako živú bytosť, vrchy sa rozprávajú medzi sebou, prihovárajú sa hrdinovi, dokážu sa premeniť na vlka-samotára alebo na záhadného tuláka. Svet vrchov symbolizuje Zuna, tajomná poloreálna-polofantastická mýtická bytosť. Vzťah hlavného hrdinu k prírode, k Zune a k démonickému Tavovi je hlavnou náplňou románu. Dej románu má iracionálny, mýtický charakter. Dôležitú úlohu v ňom hrajú sny, vízie a fantastické prvky (napr. ľudia sa premieňajú na zvieratá a veci i naopak).
Románom Nevesta hôľ sa zavŕšil a ukončil vývin prózy naturizmu. Švantner i ostatní prozaici hľadali po roku 1945 iné cesty zobrazenia skutočnosti. (Príčinou toho bola najmä zmena spoločenského zriadenia. Doba, ktorá nastala, už nebola priaznivá pre experimenty a moderné formy.)
Hlavná postava, rozprávač románu, sa vracia po desiatich rokoch strávených v meste do rodného kraja, aby tam prijal miesto hájnika Jeho sprievodcom je kôň Eguš, s ktorým si veľmi dobre rozumie. Prichádza v radostnej nálade, všetko mu je dôverne známe, zdá sa mu, že nič sa nezmenilo.
Hájnik (jeho meno - Libor - sa spomína iba raz v celom diele) si v spomienkach vybaví postavu dievčaťa z detstva, s ktorým sa kamarátil. Je to Zuna, dcéra slepého mlynára. Od dedinčanov sa dozvedá, že ju považujú za dievča ľahkých mravov. Krčmár Weinhold by si ju aj tak chcel zobrať za ženu, ale len pre majetok slepého mlynára.

Dej románu sa od tejto chvíle pohybuje v rovine reálnej i fantastickej. Skutočnosť sa prelína s preludmi, s nereálnym svetom a s vidinami.
Zuna je tajomná, záhadná a nepolapiteľná, ustavične sa mení a všetkým uniká. Je dieťaťom prírody, vie dokonale napodobniť prírodu, jej zvuky, rozumie horám, stromom, kvetom i zvieratám a tak ako ony, chráni si svoje tajomstvá. Zuna uniká aj mladému hájnikovi, ktorý  po nej stále viac túži. O Zunu však má záujem aj uhliar Tavo, bývalý námorník. Jeho výzor je odpudzujúci, je neľudský mocný, má niektoré takmer nadprirodzené schopnosti. Zunu stráži od detstva ako svoju budúcu nevestu, a preto verí v jej čistotu a nevinnosť. Hájnik sa trápi, je žiarlivý, nechce stratiť Zunu. Zuna mu už spôsobuje nielen psychické, ale aj fyzické utrpenie. V románe začínajú prevládať iracionálne, snové, mýtické prvky. Objavuje sa On záhadný tulák, tvor, ktorý vyzerá ako človek, ale v skutočnosti nepatrí k ľudskému plemenu. 

Vzbudzuje všade hrôzu a tieseň. Je to najtajomnejšia postava románu. Vo sne sa Zuna zverí hájnikovi, že je v zajatí ducha hôr, ktorý berie na seba niekedy podobu vlka, niekedy podobu záhadného tuláka. Zuna začne hájnika nenávidieť. Ten sa rozhodne, že vystopuje a zabije tajomného vlka. Stretne sa s Tavom, ktorý ho odvedie na posledné stretnutie so Zunou. Zunu napokon nedostal ani Tavo, ani hájnik, ale tajomný On. Je zranený a Zuna ho chce zachrániť, napokon ho však zabije – prehryzne mu hrdlo. Hájnika, ktorý z lásky k Zune zanedbal svoje povinnosti, a preto vyhoreli obecné humná (v nich zahynul aj jeho kôň Eguš), prepustia zo služby. V závere románu Zuna zmizne – vychovali ju vrchy, hole a napokon si aj vzali, pretože i hole majú svoje nevesty.


Po autorovej smrti vyšli ešte dve jeho diela - zbierka noviel Dáma (uverejnené v časopisoch okolo roku 1945, knižne až 1966) a román Život bez konca (1958).

---
<div align="left">

[Predchadzajúca](17.md)
</div>
<div align="right">

[Ďalšia](19.md)
</div>