<div align="center">
    <div align="left">
        <a href="/README.md">Domov</a>
        >
        <a href="../SLOVENCINA.md">SJL</a>
        >
        <a href="../ustne-otazky.md">Otazky</a>
    </div>
    <div align="right">
        <a href="https://drive.google.com/drive/folders/">Materály</a>
    </div>

# NAZOV
</div>

19. SLOVENSKÁ DRÁMA V MEDZIVOJNOVOM OBDOBÍ
Slovenské divadelníctvo v medzivojnovom období
V medzivojnovom období vznikli na Slovensku tri profesionálne divadlá – Slovenské národné divadlo v Bratislave (1920), Východoslovenské národné divadlo v Košiciach (1924) a Slovenské ľudové divadlo v Nitre (1939).
Proces formovania slovenského profesionálneho divadelníctva po roku 1918 bol pomalý a zložitý. Stretával sa s mnohými ťažkosťami – bolo málo slovenských hercov, režisérov, dramaturgov i slovenských divadelných hier. Všetky tieto okolnosti spolu s nedostatočným finančným zabezpečením zapríčinili, že rozvoj drámy zaostával za poéziou a prózou.
Od konca 20-tych rokov sa do repertoáru Slovenského národného divadla dostávalo čoraz viac slovenských hier. K prvým profesionálnym slovenským hercom patrili Andrej Bagar, Ján Borodáč, Jozef Kello, Hana Meličková. 

Ivan Stodola sa významnou mierou pričinil o rozvoj slovenskej dramatickej tvorby a divadelníctva v medzivojnovom období. Svojimi dielami nadviazal na realistické tradície slovenskej literatúry. Pomocou humoru, satiry a grotesky poukázal na chyby, nedostatky a deformácie spoločnosti v medzivojnovom období. Vytvoril celý rad figúrok z malomestského prostredia, pomocou ktorých zosmiešnil meštiacku nadutosť, hlúposť a zaostalosť.

Jožko Púčik a jeho kariéra- najznámejšia satirická hra. Je to satira na falošne chápaný humanizmus so znakmi tragikomédie a frašky. Hlavnou postavou je svedomitý, dobrácky úradník Jožko Púčik, zamestnanec dobročinného spolku Humanitas. Jeho nadradený, podvodník a bezcharakterný človek menom Rohatý, ukradne peniaze spoločnosti a z krádeže obvinia Jožka. Táto satirická hra sa skladá z troch dejstiev. Prvé dejstvo sa odohráva v elegantne zariadenej kancelárii spolku Humanitas, druhé vo väznici krajského súdu a tretie opäť v kancelárii.

Jožko Púčik je skromný, pracovitý, svedomitý a dobromyseľný úradníček. Má vážne životné zásady, správa sa podľa prikázania „miluj blížneho svojho ako seba samého“. Jeho šéf Rohatý je bezohľadný, pokrytecký a egoistický. Vedie kanceláriu dobročinného spolku Humanitas. Je arogantný a úlisný. S ľuďmi, ktorí sú pod ním, hovorí ponížene, s podradenými bezočivo a panovačne.

Jožko pracuje v spolku Humanitas, kde je zatiaľ zamestnaný iba na skúšobnú dobu. Keďže práve uplynul rok, teší sa, že pani predsedníčka ho určite zamestná natrvalo. Prácu by veľmi potreboval, predtým bol nezamestnaný a teraz zo svojho malého platu podporuje svoju sestru, jej dve deti a spláca dlžobu po nebohom švagrovi. Zverí sa svojmu šéfovi Rohatému so svojimi ťažkosťami a prezradí mu i to, že sa mu páči kolegyňa, slečna Vierka. Poprosí Rohatého, aby sa zaňho u nej prihovoril. Rohatý si žiada od Púčika protislužbu. Povie mu, že vyhodil z domu ženu aj s deťmi, lebo svokor mu nezaplatil sľúbené veno. Podľa rozhodnutia súdu jej musí platiť výživné, a keďže nemal peniaze, vzal si z pokladnice tritisíc korún. Žiada Jožka, aby ten dlh vzal pred predsedníčkou na seba.
Do kancelárie vstupuje predsedníčka. Odovzdá Jožkovi obálku so štyridsaťtisíc korunami a prikáže mu, aby ich uložil do stola. Zároveň si pýta tritisíc korún z pokladnice. Rohatý jej oznamuje, že Jožko je v takej biede, že si požičal z pokladnice tritisíc korún. Predsedníčku to veľmi rozčúli a Jožko už stráca nádej na stále zamestnanie. Za Púčikom prichádza jeho sestra – je biedna, staromódne oblečená a uplakaná. Oznamuje mu, že nedostala trafiku., ktorú jej sľúbili, lebo Jožko ju podporuje, a teda nie je úplne bez pomoci. Kým vyprevadí sestru, odovzdá Jožko kľúčik od písacieho stola rohatému. Ten si rýchlo vezme zo stola obálku a odchádza z kancelárie. Predsedníčka sa vráti a pýta si obálku od Púčika. Rohatý, ktorý sa medzitým tiež vrátil, mu podáva kľúče. Jožko otvára zásuvku, tá je však prázdna. Rohatý na príkaz predsedníčky telefonuje na políciu. Púčika zatknú a odvádzajú ho. Rozčúlená predsedníčka za ním kričí, že je ich hanbou a že ho vyhadzuje zo zamestnania.

Jožka vo väznici vypočúva sudca, potom prichádza za ním advokát a napokon lekár. Nikto od neho nečaká pravdu, iba to, aby sa rýchlo priznal. Jožko je však pokojný, neobáva sa, je presvedčený, že ho oslobodia, veď je nevinný a on verí v spravodlivosť. Púčik svojim návštevníkom väčšinou odpovedá citátmi z biblie, čím ich doháňa k šialenstvu. Navštívi ho aj predsedníčka spolku. Jožko ju nechce ani vidieť, je urazený, pretože ho nespravodlivo obvinila. Predsedníčka mu oznamuje, že prichádza za ním ako za prípadom, lebo povinnosťou ich spolku je starať sa aj o zlodejov a ich príbuzných. Spolok už aj poslal podporu jeho sestre. Do cely prichádza predsedníčka ďalšieho dobročinného spolku Benevolencia, pani Kačičková. Aj ona mu oznámi, že navštívila jeho sestru a dala jej, čo potrebovala pre seba a pre deti. Obe predsedníčky sa o Jožka pohádajú. Jožka navštívi i sestra, je usmiata, elegantne oblečená. Označuje ho za šľachetného hrdinu. Ďakuje Jožkovi, že sa za nich obetoval. Majú sa odvtedy oveľa lepšie, spolok Humanitas jej posiela stravu, Benevolencia šaty. Jožko jej vyčíta, že za to všetko musí on zaplatiť svojou cťou. Po jej odchode si to však celé rozmyslí a rozhodne sa vypovedať.

Sudca chce Jožka vypočúvať v kancelárii spolku Humanitas. Ešte pred ich príchodom Rohatý potajomky vráti peniaze do predsedníčkinej kancelárie. Sudca vypočúva ostatných zamestnancov. Tí vypovedajú v prospech Jožka a podozrenie sa začína obracať na Rohatého. Rohatý rýchlo pripomenie, že kanceláriu predsedníčky ešte neprezreli. Prichádza i Jožkova sestra, ktorá má dostať trafiku od Humanitasu, ak Jožka odsúdia. Sudca vyzve Jožka, aby konečne povedal pravdu. Ten si začne vymýšľať nový životopis s rodičmi alkoholikmi, s bitkárskou mladosťou a s krádežami v obchodoch. Prizná sa ku krádeži a tvrdí, že všetky peniaze prehýril. Pani predsedníčka omdlieva od hrôzy, akého človeka zamestnávala. Sudca je spokojný a sľubuje Jožkovi menší trest. Práve vtedy sa však nájdu peniaze v kancelárii predsedníčky. Sudca vynadá Púčikovi, že celý čas klamal a vymýšľal si. Nikto nechápe, ako sa peniaze dostali do predsedníčkinej kancelárie. Rohatý vymyslí verziu, podľa ktorej mala určite dve obálky a došlo asi k ich zámene. Predsedníčka sa snaží udobriť si Jožka, ale on sa cíti dotknutý. Vedy prichádza Kačičková a ponúka Jožkovi a Vierke zamestnanie v spolku Benevolencia. Keď mu Vierka láskavo vyčíta, prečo chcel zobrať vinu na seba, odpovie jej, že to bola jeho jediná príležitosť urobiť kariéru.

Tragédia Bačova žena patrí tiež k úspešným divadelným hrám, hlavná hrdinka sa dostáva do zúfalej situácie, z ktorej nenachádza iné východisko, iba smrť.
Tragédia sa skladá z troch dejstiev. Prvé dejstvo sa odohráva v biednej, ale čistej izbe, kde býva bača Mišo so ženou a s dvoma synmi, druhé dejstvo v kaštieli, tretie v noci na salaši medzi vysokými vrchmi. Eva je ženou baču Miša. Mišo je jej druhý manžel, prvý, bača Ondrej Muranica odišiel pred rokmi do Ameriky. V bani, kde pracoval, došlo k výbuchu a Eva dostala oznámenie od spoločnosti, že jej manžel zomrel pri nešťastí. Eva má dvoch synov – Ondríka z prvého a Miška z druhého manželstva.  Rodina žije na svätojurskom panstve v chudobe, skromne, ale v šťastí a porozumení. Ich pohodu narúša jedine nenávisť Evinej bývalej svokry, ktorá jej nevie odpustiť, že sa znovu vydala. Je presvedčená, že jej syn nezomrel, veď jeho mŕtvola sa nenašla. Bača Mišo sa vracia domov s chýrom, že svätojurské panstvo kúpil akýsi „Amerikán“. Po príchode nového pána v ňom Eva spozná svojho prvého manžela, o ktorom si myslela, že je mŕtvy. Ondrej sa nasťahuje do kaštieľa a celý majetok dá prepísať na Evino meno. Zoberie si k sebe aj matku, dáva pohostiť celé služobníctvo. Zavolá si starého baču a spolu spomínajú na roky, ktoré strávili medzi horami. Ondrej mu rozpráva, ako v Amerike v tmavých baniach túžil za tými horami a lúkami. Dá si zavolať Miša, a aby sa ho zbavil, navrhuje mu, že mu zaplatí cestu do Ameriky, vybaví slušnú prácu a ešte pridá aj šek na pätnásťtisíc dolárov. On súhlasí, ale iba ak pôjde s Evou. Ondrej rieši situáciu kruto: vyháňa Miša z panstva a zbavuje ho miesta baču. Zdesená Eva sa vyberie za ním do kaštieľa prosí ho o zmilovanie. Ondrej sa jej vyhráža, že jej zoberie syna. Žiada ju, aby sa k nemu vrátil. Eva sa mu snaží vysvetliť, že nemôže opustiť Miša, ktorý ju zachránil pred biedou a je dobrým otcom obidvom deťom. Ondrej porozpráva Eve, že pri výbuchu v bani stratil pamäť. Nemal pri sebe žiadne doklady, iba svoje našetrené peniaze. Pamäť sa mu vrátila až po rokoch, pri železničnom nešťastí. Prvou loďou sa vybral domov. Chcel Evu prekvapiť a zastavil sa na pozemkovom úrade, aby jej za našetrené peniaze kúpil aspoň kúsok role. Na úrade sa dozvedel, že za toľké peniaze môže kúpiť celé svätojurské panstvo, ktoré je práve na predaj. Tak sa stal majiteľom kaštieľa a celého panstva i so služobníctvom. 

Eva je zmätená a nešťastná, nevie čo má robiť. Majetok a bohatstvo nechce, jej najväčším pokladom sú synovia. Miša však zožiera žiarlivosť, a keď ho Eva prosí, aby spoločne odišli do Ameriky, vyhlási, že on sa už rozhodol – odíde a zoberie aj syna Miška a ona nech si zostane na svojom panstve. Eva si zúfa. V tom prichádza aj Ondrej a oznamuje Eve, že syn Ondrík je u neho a nemieni ho už Eve vrátiť. Medzi chlapmi sa strhne bitka. Eva, ktorú sa žiarliví muži chystali pripraviť o oboch synov, spácha samovraždu – prekole sa nožom. Jej posledné slová sú: „Teraz ma už obidvaja máte.“


Július Barč-Ivan 
Matka – je to dráma s tragickým zakončením. Rozpráva príbeh o matke a jej dvoch synoch, ktorí sa nenávidia. Matka napokon obetuje vlastný život, aby zabránila bratovražde.
Táto tragédia pozostáva z 3 dejstiev. Dej sa odohráva v chudobnej baníckej chalupe.
Hlavná hrdinka hry, Anna Pavlíčka, je vdova. (Jej muž zomrel pri výbuchu plynu v bani). Anna má zvláštnu schopnosť, ktorá ju napĺňa strachom – dokáže predvídať budúcnosť. (aj pred nešťastím v bani mala vidinu, ale darmo sa snažila muža zadržať, aby nešiel do práce, všetci sa jej iba smiali.) Anna má dvoch synov – Jana a Paľa. Jano pracuje v bani a Paľo je už štvrtý rok v Amerike. (Jano a Paľo sa nikdy nemali radi, Jano sa správal k bratovi nepriateľsky, žiarlil na neho, zdalo sa mu, že matka má rada len Paľa. Matka viedla Paľa od malička k tomu, aby bratovi radšej ustúpil. Preto po otcovej smrti súhlasil aj s tým, že Jano zostane doma a on odíde do Ameriky.) Matka má zase vidinu – vidí Paľa, ako sa chudobný a biedny sa vracia z Ameriky domov a prináša bratovi do daru nôž. Keď porozpráva Janovi svoju vidinu, ten ju nazlostený žiada, aby o tom radšej nikomu nehovorila, lebo už i tak sa mu smejú, že má bláznivú matku. Po jeho odchode sa matka od susedky dozvie, že Jano dvorí Katke, dievčaťu, s ktorým chodil Paľo pred tým, než odišiel do Ameriky.) Matkina vidina sa splní – Paľo sa vráti domov. Jano ho privíta s hnevom a s posmechom, vyčíta mu, že v Amerike nič nezarobil a vrátil sa domov ako chudobný bedár. Matka s hrôzou sleduje, ako Paľo vybaľuje darčeky – jej doniesol modlitebnú knižku a bratovi nôž. Matke sa pred očami mihne znovu vidina, ktorá jej napovedala, že dôjde k tragédii. Vytrhne Paľovi nôž z ruky a ukryje ho. smutne mu hovorí, že sa nemal vracať domov. Prejde takmer rok, vzťah medzi bratmi je stále horší. Jano sa vyhráža bratovi, že ho zabije. Teraz naňho žiarli už aj kvôli Katke, cíti, že ona má ešte stále rada Paľa. V ďalšom videní sa matke zjaví obraz, v ktorom vidí, ako sa Jano s nožom v ruke vrhá na Paľa a zabíja ho. Aby predišla tragédii, tvári sa pred Janom, že sa hnevá na Paľa a vyháňa ho z domu. Práve vtedy prichádza Katka, ktorá sa rozišla s Janom a navrhuje Paľovi, aby sa presťahoval k nim. Paľo odchádza s bolesťou v srdci. Jano sa chystá na zábavu, je nepriateľský k matke, ona mu vyčíta jeho správanie a zlú povahu. Nájde nôž, ktorý matka ukryla a vezme ho so sebou. Paľo s Katkou prichádzajú navštíviť matku. Paľo už pochopil, že matka ho vyhnala z domu iba preto, aby mu zachránila život. Prišli, aby oznámili matke, že sa budú brať a že po svadbe odídu niekde do sveta, kde ich Jano nenájde. Matka im hovorí, že nemusia odísť, lebo ona už našla iný spôsob riešenia. Pošle Katku domov so zámienkou, že sa ešte chce porozprávať so synom. Naschvál zdržuje Paľa, vie, že Jano príde domov, keď sa dozvie, že Paľo je u nich. A Jano skutočne prichádza, je plný hnevu a trpkosti. Správa sa  k bratovi nepriateľsky, vysmieva sa mu, dáva mu najavo, že mu závidí Katku i majetok jej bohatého otca. Vytiahne nôž a chce sa vrhnúť na Paľa. Presne tento obraz videla matka vo vidine. Zhasne lampu, skočí pred Paľa a Jano sa nechtiac stane vrahom vlastnej matky.

K expresionizmu:
Autor využíva krátke vety na dramatizáciu a gradáciu deja. Zdôrazňuje chudobu baníckej rodiny: „Prekliala som hodinu, v ktorej môj syn po prvý raz fáral. To nie je chlieb pre človeka.“ „Pre chudobu je život všade ťažký.“ Jazyk je typický – ľudový, vyskytuje sa tu onikanie (len vtedy som vedel, čo chcú, keď im preklal srdce). Charakteristiku postáv dotvárajú výrazy z baníckeho prostredia (šachta, fárať) a anglické výrazy (majna, tiket). Využíva útržkovitú reč – to vyvoláva silný citový tlak. Používa dekadentné motívy (navodzujú chmúrny a odpudivý dojem) : biedny, otrhaný, vredovitý (toto je zároveň gradácia, konkrétne klimax); Lazár; žobrák; zvíjala v zármutku; pomätená od bolesti; Anafora (opakovanie slova na začiatku vety) : Sama, sama musím ratovať syna...

SPŠJM okruhy 2022 edit

 
